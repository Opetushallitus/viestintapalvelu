<p><b>Näin luet taulukkoa</b></p>

<p><b>Hakutoiveesi</b></p>  
<p>Kaikki hakutoiveesi hakemukseen merkitsemässäsi järjestyksessä.</p>

<p><b>Hyväksytyt ja hakeneet: </b></p>
<p> Kyseiseen koulutukseen hyväksyttyjen määrä suhteessa kaikkien hakijoiden määrään.</p>

<p><b>Omat pisteesi ja alin hyväksytty pistemäärä:</b></p>
<p>Kokonaispistemäärä koostuu useasta eri osasta. Tietoa valintaperusteista ja pisteytettävistä tekijöistä löydät Opintopolusta Yhteishaun valintaperusteet -otsikon alta. Alin hyväksytty pistemäärä on alin pistemäärä, jolla koulutukseen on hyväksytty. Jos olet hakenut koulutukseen ulkomaisella todistuksella, ilman päättötodistusta tai olet opiskellut matematiikan ja äidinkielen yksilöllistetyn oppimäärän, sinulle ei muodostu pisteitä.</p>
<p>Jos olet hakenut vaativana erityisenä tukena järjestettävään ammatilliseen koulutukseen, TUVA-koulutukseen tai kansanopistojen opistovuosi-koulutukseen, sinulle ei muodostu pisteitä.</p>
<p><b>Pääsy- ja soveltuvuuskokeen tulos</b></p> 
<p>Jos olet osallistunut pääsy- ja soveltuvuuskokeeseen, näet tässä koepistemääräsi. Jos olet hakenut koulutukseen ulkomaisella todistuksella, ilman päättötodistusta tai jos olet opiskellut matematiikan ja äidinkielen yksilöllistetyn oppimäärän, olet hakenut harkintaan perustuvassa valinnassa, jolloin sinulle ei muodostu pisteitä. Lisätietoja tuloksista saat suoraan siitä oppilaitoksesta, jossa osallistuit kokeeseen.</p>

<p><b>Valinnan tulos</b></p> 
<p>Valinnan tulos voi olla hyväksytty, harkinnanvaraisesti hyväksytty, varasijalla, et saanut opiskelupaikkaa tai peruuntunut. Valinnan tulos on peruuntunut, jos sinut on hyväksytty johonkin ylempään hakutoiveeseen.</p>
<p>Jos valintatietosi on varasijalla, tässä sarakkeessa näkyy varasijanumerosi. Jos valinnan tuloksesi on hylätty tai peruuntunut, et voi olla varasijalla.</p>

<p><strong>Lisätietoa valinnan tuloksesta</strong></p>

<p><b>Tasapistetilanteet ammatillisessa koulutuksessa</b></p>
<p>Ammatilliseen koulutukseen hakeneet asetetaan tasapistetilanteessa järjestykseen seuraavin perustein:<br/><ol><li>hakutoivejärjestys</li><li>mahdollisesta pääsy- tai soveltuvuuskokeesta saatava pistemäärä</li><li>yleinen koulumenestys</li><li>painotettavat arvosanat.</li></ol></p>

<p>Tämän jälkeen tasapisteisiin päätyneet hakijat valitaan sattumanvaraisessa järjestyksessä.</p>

<p><b>Tasapistetilanteet lukiokoulutuksessa</b></p>
<p>Lukiot valitsevat opiskelijat keskiarvon osoittamassa järjestyksessä. Mikäli useammalla hakijalla on sama keskiarvo, valinnan ratkaisee:<br/><ol><li>hakutoivejärjestys</li><li>keskiarvo, johon lasketaan lukuaineiden lisäksi myös liikunnan, käsityön, kotitalouden, musiikin ja kuvataiteen arvosanat</li></ol></p>

<p>Tämän jälkeen tasapisteisiin päätyneet hakijat valitaan sattumanvaraisessa järjestyksessä.</p>

<p><b>Harkintaan perustuva valinta:</b></p> 
<p>Koulutuksen järjestäjä voi erityisen syyn perusteella valita hakijan opiskelijaksi pistemäärästä riippumatta. Jos hait harkintaan perustuvassa valinnassa sosiaalisista syistä, oppimisvaikeuksista tai riittämättömästä kielitaidosta johtuen, olet mukana myös normaalissa pistelaskentaan perustuvassa valinnassa. Jos pohjakoulutuksesi on ulkomailla suoritettu koulutus, ei päättötodistusta tai olet opiskellut matematiikan ja äidinkielen yksilöllistetyn oppimäärän, voit tulla valituksi ainoastaan harkintaan perustuvassa valinnassa. Tuolloin valinnan tulos on joko harkinnanvaraisesti hyväksytty tai hylätty.</p>

<p><strong>Yhteydenotto</strong></p>
<p>Lisätietoja saat Opintopolusta (opintopolku.fi). Jos tarvitset apua tuloskirjeen tulkitsemisessa tai valintaan liittyy epäselvyyksiä, jotka eivät selviä yhteydenotolla suoraan oppilaitokseen, voit olla yhteydessä Opintopolun hakuneuvontaan (neuvonta@opintopolku.fi tai puh. 029 533 1010). Puhelinneuvonta palvelee 12.-13.6. klo 9.30-13.</p>

<p><strong>Muutoksenhakuoikeus</strong></p>

<p>Jos olet tyytymätön opiskelijavalinnan tulokseen, voit hakea aluehallintovirastolta oikaisua valintapäätökseen. Oikaisua varten sinun pitää pyytää kirjallinen päätös siltä oppilaitokselta, jonka opiskelijavalintapäätökseen haluat hakea oikaisua. Päätös tulee pyytää 30 päivän kuluessa siitä, kun olet saanut tiedoksi tämän ilmoituksen. Oikaisuvaatimus on tehtävä viimeistään 14 päivän kuluessa päätöksen saamisesta. Opiskelijavalintaa koskevaan päätökseen haetaan oikaisua siltä aluehallintovirastolta, jonka alueella oppilaitos sijaitsee. Ruotsinkielistä koulutusta koskevat oikaisuvaatimukset tulee kuitenkin osoittaa Länsi- ja Sisä-Suomen aluehallintovirastoon. Aluehallintovirastojen osoitteet löydät tämän kirjeen lopusta. Mikäli et jostain syystä saa päätöstä oppilaitoksesta, ole yhteydessä Opintopolun hakuneuvontaan.</p>

