<p><strong>Hyvä hakija,</strong></p>

<p>Osallistuit kevään 2025 perusopetuksen jälkeisen koulutuksen yhteishakuun. Toistaiseksi sinua ei ole valittu niihin koulutuksiin, joihin hait. Jos olet varasijalla, voit tulla hyväksytyksi vapautuvalle opiskelupaikalle. Tämän kirjeen lopussa on tietoa hakutoiveidesi tilanteesta opiskelijavalinnassa. Opiskelijaksi ottamisessa noudatetaan opetus- ja kulttuuriministeriön antamia asetuksia opiskelijaksi ottamisen perusteista. Tietoa valintaperusteista ja pisteytettävistä tekijöistä löydät Opintopolusta Yhteishaun valintaperusteet -otsikon alta.</p>

<p><strong>Jos et saanut opiskelupaikkaa</strong></p>

<p>Oppilaitokset voivat järjestää jatkuvia hakuja mm. täyttääkseen valtakunnallisessa yhteishaussa vapaiksi jääneitä paikkoja. Jatkuvan haun koulutustarjonta ja hakuohjeet löytyvät oppilaitosten omilta verkkosivuilta ja Opintopolusta. Kansanopistojen pitkät linjat löytyvät Opintopolusta tai kansanopistot.fi-sivulta.</p>

<p><strong>Hakeutumisvelvollisuus</strong></p>

<p>Oppivelvollisen on hakeuduttava ennen perusopetuksen viimeisen vuosiluokan päättymistä toisen asteen koulutukseen, nivelvaiheen koulutukseen tai muuhun oppivelvollisuuden piiriin kuuluvaan koulutukseen. Jos oppivelvollinen ei saa opiskelupaikkaa yhteishaussa, hakeutumisvelvollisuus jatkuu niin kauan kunnes oppivelvollinen saa koulutuspaikan.</p>

<p><strong>Ohjausta ja tukea</strong></p>

<p>Jos olet perusopetuksen tai valmentavan koulutuksen päättävä, saat tukea ja ohjausta koulutuspaikan löytämiseen kesän aikana omalta opinto-ohjaajaltasi. Jos olet oppivelvollinen ja vielä kesän jälkeen ilman opiskelupaikkaa, saat ohjausta omalta asuinkunnaltasi.</p>

<p>Ohjaamo (ohjaamot.fi) on kaikille alle 30-vuotiaille tarkoitettu paikka, jossa saa maksutonta apua ja tukea monenlaisiin asioihin opiskelusta ja työllistymisestä asumiseen ja kaikkeen näiden väliltä.</p>
