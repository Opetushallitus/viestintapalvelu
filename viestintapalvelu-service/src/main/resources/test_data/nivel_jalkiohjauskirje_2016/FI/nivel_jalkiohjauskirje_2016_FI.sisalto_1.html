<p>HYVÄ HAKIJA,</p>

<p>Osallistuit kevään 2016 perusopetuksen jälkeisen valmistavan koulutuksen hakuun. Toistaiseksi sinua ei ole valittu niihin koulutuksiin, joihin hait. Jos olet varasijalla, voit tulla hyväksytyksi vapautuvalle opiskelupaikalle. Tämän kirjeen kääntöpuolella on tietoa hakutoiveidesi tilanteesta opiskelijavalinnassa.</p>

<p>Oppilaitokset päättävät valintaperusteista. Tietoa valintaperusteista saat Opintopolusta koulutusten kuvauksista sekä oppilaitoksista.</p>

<h2>Muutoksenhakuoikeus</h2>

<p>Voit hakea aluehallintovirastolta oikaisua tässä kirjeessä ilmoitettuun opiskelijavalinnan tulokseen. Ennen oikaisuvaatimuksen tekemistä sinun tulee pyytää muutoksenhakukelpoista päätöstä siltä oppilaitokselta, jonka opiskelijavalintaa koskevaan päätökseen haluat hakea oikaisua. Voit pyytää päätöstä suullisesti tai kirjallisesti. Sinun tulee pyytää päätöstä 30 päivän kuluessa siitä, kun olet saanut tiedoksi tämän ilmoituksen. Päätöksen sisältävän kirjeen vastaanottajana sinun katsotaan saaneen tiedon tehdystä päätöksestä seitsemäntenä päivänä kirjeen lähettämisestä, jollei muuta näytetä (Laki ammatillisesta koulutuksesta 26 a §, Lukiolaki 19 a §).</p>

<p>Huomaa myös, että oikaisuvaatimus on tehtävä viimeistään 14 päivän kuluessa siitä, kun olet saanut kirjallisen päätöksen oppilaitoksesta. Opiskelijavalintaa koskevaan päätökseen haetaan oikaisua siltä aluehallintovirastolta, jonka alueella oppilaitos sijaitsee. Ruotsinkielistä koulutusta koskevat oikaisuvaatimukset tulee kuitenkin osoittaa Länsi- ja Sisä-Suomen aluehallintovirastoon. Aluehallintovirastojen osoitteet löydät tämän kirjeen lopusta. Mikäli et jostain syystä saa päätöstä oppilaitoksesta, ole yhteydessä Opintopolun hakuneuvontaan.</p>

<h2>Jos et saanut opiskelupaikkaa?</h2>

<p>Opintopolusta löydät tietoa eri koulutusvaihtoehdoista. Opintopolussa on nähtävillä koulutuksia, joihin on vielä vapaita paikkoja. Haku lisähaussa mukana oleviin koulutuksiin tapahtuu Opintopolussa oppilaitoksen erikseen ilmoittamana hakuaikana.</p>

<p>Kansanopistot tarjoavat oppilaitoksissaan erilaisia yleis- ja ammatillissivistäviä opintolinjoja, joihin haetaan suoraan oppilaitokseen oppilaitosten erikseen ilmoittamana hakuaikana. Koulutustarjonta on nähtävillä Opintopolussa.</p>

<p>Työ- ja elinkeinotoimiston Osaamisen kehittämispalveluista saat koulutusneuvontaa ja apua ammatinvalintaan. Työlinjan koulutusneuvonnasta (<a href="mailto:koulutusneuvonta@te-toimisto.fi">koulutusneuvonta@te-toimisto.fi</a> tai puh. 0295 020 702) saat neuvontaa opiskeluun liittyvissä asioista, opintojen rahoituksessa sekä tietoa eri ammateista ja niihin johtavista koulutuksista. Osoitteesta <a href="http://te-palvelut.fi">te-palvelut.fi</a> löydät tietoa kaikista työ- ja elinkeinotoimiston tarjoamista palveluista.</p>