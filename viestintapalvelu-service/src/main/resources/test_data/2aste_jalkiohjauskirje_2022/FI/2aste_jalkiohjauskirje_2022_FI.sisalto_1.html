<p><strong>Hyvä hakija,</strong></p>

<p>Osallistuit kevään 2022 perusopetuksen jälkeisen koulutuksen yhteishakuun. Toistaiseksi sinua ei ole valittu niihin koulutuksiin, joihin hait. Jos olet varasijalla, voit tulla hyväksytyksi vapautuvalle opiskelupaikalle. Tämän kirjeen lopussa on tietoa hakutoiveidesi tilanteesta opiskelijavalinnassa. Opiskelijaksi ottamisessa noudatetaan opetus- ja kulttuuriministeriön antamia asetuksia opiskelijaksi ottamisen perusteista. Tietoa valintaperusteista ja pisteytettävistä tekijöistä löydät Opintopolusta Perusopetuksen jälkeisen koulutuksen yhteishaun valintaperusteet -otsikon alta.</p>

<p><strong>Jos et saanut opiskelupaikkaa?</strong></p>

<p>Oppilaitokset voivat järjestää jatkuvia hakuja mm. täyttääkseen valtakunnallisessa haussa vapaiksi jääneitä paikkoja. Jatkuvan haun koulutustarjonta ja hakuohjeet löytyvät oppilaitosten omilta verkkosivuilta ja Opintopolusta. Kansanopistojen pitkät linjat löytyvät Opintopolusta tai kansanopistot.fi-sivulta.</p>

<p><strong>Hakeutumisvelvollisuus</strong></p>

<p>Oppivelvollisen on hakeuduttava ennen perusopetuksen viimeisen vuosiluokan päättymistä toisen asteen koulutukseen, nivelvaiheen koulutukseen tai muuhun oppivelvollisuuden piiriin kuuluvaan koulutukseen. Jos oppivelvollinen ei saa opiskelupaikkaa yhteishaussa, hakeutumisvelvollisuus jatkuu niin kauan kunnes oppivelvollinen saa koulutuspaikan.</p>

<p><strong>Ohjausta ja tukea</strong></p>

<p>Jos olet perusopetuksen tai nivelvaihekoulutuksen päättävä, saat tukea ja ohjausta koulutuspaikan löytämiseen kesän aikana omalta opinto-ohjaajaltasi. Jos olet oppivelvollinen ja vielä kesän jälkeen ilman opiskelupaikkaa, saat ohjausta omalta asuinkunnaltasi.</p>

<p>TE-palveluista saat koulutusneuvontaa ja apua ammatinvalintaan. Työlinjan koulutusneuvonnasta (koulutusneuvonta@te-toimisto.fi tai puh. 0295 020 702) saat neuvontaa opiskeluun liittyvissä asioista, opintojen rahoituksessa sekä tietoa eri ammateista ja niihin johtavista koulutuksista. Osoitteesta te-palvelut.fi löydät tietoa kaikista työ- ja elinkeinotoimiston tarjoamista palveluista.</p>
