<p>OPISKELUPAIKAN VASTAANOTTAMINEN SEKÄ ILMOITTAUTUMINEN OPISKELEMAAN</p>
<blockquote>
    <b>Muista sekä ottaa opiskelupaikka vastaan että ilmoittautua korkeakouluun määräaikana, muuten menetät opiskelupaikkasi.</b>
    (Yliopistolaki 38 §, 43§ /Ammattikorkeakoululaki 28 c §, 32§) Ota opiskelupaikka vastaan ensisijaisesti sähköisesti Oma Opintopolku -palvelussa. Otettuasi paikan vastaan, voit ilmoittautua korkeakouluun joko sähköisesti valtakunnallisessa ilmoittautumispalvelussa OILIssa (linkki OILIin avautuu kun olet ottanut paikan vastaan Oma Opintopolku -palvelun kautta), tai muulla korkeakoulusi ilmoittamalla tavalla.</blockquote>
<h2>Opiskelupaikan vastaanottaminen</h2>
<p>Voit vastaanottaa vain yhden korkeakoulupaikan samana lukukautena alkavasta koulutuksesta. Yhden
    korkeakoulupaikan sääntö koskee sekä korkeakoulujen yhteis- että erillishakuja (pois lukien siirtohaut). </p>
<p>Vahvistaaksesi opiskelupaikan sinun täytyy ottaa se vastaan 14 päivän kuluessa hyväksymisestä. Määräajan näet tämän lomakkeen
    alareunasta. Voit tehdä opiskelupaikkaa koskevan vastaanottoilmoituksen vain kerran, etkä voi muuttaa tekemääsi ilmoitusta
    jälkikäteen</p>
<p>Kirjauduttuasi sisään Oma Opintopolku -palveluun, pääset vastaanottamaan paikan etusivun yläreunassa olevasta linkistä. Voidaksesi
    kirjautua sisään vahvasti tunnistautuneena tarvitset verkkopankkitunnukset, mobiilivarmenteen tai poliisin myöntämän sirullisen
    henkilökortin ja sen lukijalaitteen. Oma Opintopolku -palvelussa on ohjeet opiskelupaikan sähköiseen vastaanottoon.</p>
<p>Jos et voi ottaa opiskelupaikkaa vastaan sähköisesti, käytä paikan vastaanottamiseen tätä lomaketta. Toimita lomake sivun alareunassa
    annettuun osoitteeseen siten, että se on perillä 14 päivän kuluessa hyväksymisestä. Määräajan näet tämän lomakkeen alareunasta. Jos
    vastaanottoilmoitus saapuu korkeakouluun myöhässä, menetät opiskelupaikan. </p>

<p><b>Kun otat opiskelupaikan vastaan, et ole tulevissa hauissa ensikertalainen.</b>
    Lisätietoa: <a href="https://opintopolku.fi/wp/valintojen-tuki/yhteishaku/korkeakoulujen-yhteishaku/ensikertalaiskiintio/"> https://opintopolku.fi/wp/valintojen-tuki/
        yhteishaku/korkeakoulujen-yhteishaku/ensikertalaiskiintio/</a>. Vastaanotettuasi opiskelupaikan sinun täytyy lisäksi ilmoittautua
    hakukohteesi korkeakoulun asettamassa määräajassa läsnä tai poissa olevaksi opiskelijaksi kevätkaudeksi 2017 tai menetät
    opiskeluoikeutesi.</p>


<h2>Korkeakouluun ilmoittautuminen</h2>
<p>Voit ilmoittautua korkeakouluun joko sähköisesti valtakunnallisessa ilmoittautumispalvelussa (OILI) opiskelupaikan vastaanoton
    yhteydessä tai muulla korkeakoulusi ilmoittamalla tavalla.</p>
<p>Jos otat opiskelupaikan vastaan mutta jäät odottamaan hakukohdejärjestyksessä ylemmällä sijalla olevaa opiskelupaikkaa, voit
    ilmoittautua läsnä tai poissa olevaksi opiskelijaksi vasta, kun opiskelupaikkasi on vahvistunut. Tarkemmat ohjeet ilmoittautumisesta 1)
    OILI-palvelussa 2) hakukohteesi korkeakoulusta (katso linkki "Ohjeet uusille opiskelijoille" tuloskirjeen ensimmäiseltä sivulta).</p>
<p>Voit ilmoittautua poissa olevaksi vain lakisääteisten syiden eli ase- tai siviilipalveluksen, äitiys-, isyys- tai vanhempainvapaan tai oman
    sairauden tai vamman perusteella. Ilmoittautumisen tekemättä jättäminen johtaa opiskeluoikeuden menettämiseen. (Yliopistolaki 43 §/
    Ammattikorkeakoululaki 32 §).</p>
